Zadání semestrálního projektu je možné vybrat z existujících variant, nebo vlastní. Vlastní zadání musí být ovšem nejdříve schváleno a registrováno, proto návrhy na svoje projekty posílejte e-mailem na adresu kasparek@fit.vutbr.cz nejlépe se subjektem "GUX: Zadani". Název schváleného zadání bude poté připsán do seznamu na konci tohoto zadání. Mělo by se jednat o program demonstrující vaši schopnost vytvořit GUR v systému X Window s využitím knihovny Motif nebo Gtk+2/3. Použití jiných knihoven je nutné předem domluvit. Je zakázáno používat jakékoliv generátory, vše musí být ručně psaný kód.

Za minimální obtížnost je považován projekt, který bude odpovídat piškvorkám s několika tlačítky, menu a s rozumnou reakcí na změnu velikosti aplikačního okna. Implementace počítačového přemýšlení nad následujícím tahem není podstatná, stačí hra dvou hráčů proti sobě.

Vhodné jsou např. demonstrační prográmky různých algoritmů z grafiky nebo různé hry s tím, že vždy budou použity i nějaké ovládací prvky (tlačítka, menu, atd.). Například lze dále rozšířit a vylepšit kreslící program, nebo vytvořit jednoduchý souborový manažer, dámu, piškvorky, vykreslování bioritmů nebo fraktálů, zobrazování 3D těles/drátových modelů, hodiny, pexeso, námořní bitvu, puzzle, tetris, logik, bludiště, housenku, zobrazování grafů, kalkulačku...

Druhý projekt je za více bodů a tomu by měla odpovídat složitost zadání - především GUI a jeho vlastnosti by tedy měly být propracovanější než u prvního projektu! Za příliš jednoduchý projekt mohou být strženy body i když bude jinak bez chyb.

Projekty se vypracovávají samostatně. I pokud je více studentů na jedno zadání, nejedná se o skupinovou práci!
Kromě vlastního projektu je brán v úvahu při bodovém hodnocení také systém pro sestavení projektu - tak jako u prvního projektu by měl být v maximální možné míře přenositelný. Pro Gtk+ předpokládá použití příkazu gtk-config/pkg-config, pro Motif použití Imakefile.
